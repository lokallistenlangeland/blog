---
layout: post
title: POLITIK
---
## **Lokallisten Langeland er en ny borgerbevægelse i det langelandske folkestyre, som stiller op til kommunalvalget i november 2025 – og vil gøre en forskel.**

Lokallisten Langeland er skabt ud fra en erkendelse af, at vi har brug for en ny kurs, og andre måder at arbejde på, for at sikre en solid og gennemsigtig politisk styret forvaltningsmyndighed, som er til for borgerne.

Det er afgørende og vigtigt for Langeland Kommunes fremtid, at forbedre tilgangen til samarbejdet mellem politikere og forvaltning, fordi vi ikke kun skal overleve som selvstændig kommune, men udvikle os til en stærk og anderledes kommune.

Politikerne skal sætte mål og retning – og træffe beslutninger. Forvaltningen skal sikre at vi hele tiden har oplysninger om det der sker - og skal i tæt samspil med politikerne føre beslutningerne ud i livet. I dette samspil er det yderst vigtigt, at borgerne inddrages alle steder, hvor det giver mening.

Langeland Kommune er trængt på ledelse og økonomi, men vi tror på, at der inden for de rammer der er, kan ske markante forbedringer, i forhold til ledelse, økonomi og arbejdsglæde – til gavn for borgerne.

Vi er allerede i gang med en god proces på ældreområdet, for at sikre, at vi leverer en god ældrepleje – og at det sker på en økonomisk forsvarlig måde. Der skal således være fokus på planlagte mål og delmål, organiseringen, opgaveløsning og bemanding, samt den økonomiske styring - så vi leverer den bedste løsning med de midler vi har. Det arbejde skal ikke bare fortsætte, men naturligvis udvides til øvrige områder.

Lokallisten Langeland vil samle bredt og bevæge sig fremad i samarbejde på tværs af partifarver og holdninger, så vi kan sikre ordentlige og veloplyste løsninger.

Langeland, Strynø, Siø – landskabet, kysterne, naturen - giver en fantastisk ramme om livet. Godt liv for os der bor, arbejder og lever her – men sandelig også for vore gæster. Sammen med de stærke fællesskaber, som på frivillig basis får så meget til at ske – har vi det bedste grundlag for at skabe helt særlige rammer for det gode og nære liv.

Den kommunale opgaveløsning skal i videst mulige omfang være funderet på løbende dialog, hvor vi skal videreudvikle borgerinddragelsen via blandt andet udvikling af lokalrådstanken. Vi skal blive bedre til at spørge i tide – og ikke mindst bedre til at lytte.

# **Seks grundværdier – basis for vores videre arbejde:**

**Vores grundholdning er, at Langeland Kommune skal være til for kommunens borgere - dem der bor og lever her – samt naturligvis vores gæster.**

### **• OPLYSNING**

Forslag og beslutninger skal så vidt muligt være baseret på fakta og viden - og gennemtænkt økonomi. Politikere skal til stadighed oplyses fuldt ud om væsentlige forhold i forvaltningen – og være i god kontakt og dialog med borgerne.

### **• ÅBENHED**

Offentlighed, gennemsigtighed og åbenhed, både i processer og beslutninger. Borgerne skal kunne forstå og følge med i hvordan sager bliver behandlet – og beslutninger taget. Kommunen skal altid have opmærksomhed på, at åbne forvaltningen mest muligt, så vi alle får mulighed for at bidrage til beslutninger – og komme med gode ideer.

### **• ANSVARLIGHED**

Både politikere og ansatte har et særligt ansvar for deres beslutninger og handlinger, og det system de er en del af. Det forpligter – og opgaverne skal tages alvorligt - så sagerne og borgerne, får den bedste behandling.

### **• INDFLYDELSE**

Borgerne skal altid inddrages mest muligt i beslutninger som angår dem. Der skal arbejdes på anderledes borgerinddragelse, som sikrer at der i højere grad lyttes til borgerne og deres synspunkter. Borgermøder skal tilrettelægges, så politikerne primært lytter og samler gode ideer.

Medindflydelsen gælder naturligvis også de ansatte i kommunen, hvor der skal arbejdes med en tættere kontakt og dialog mellem politikere og ansatte.

Løbende kritisk blik på vores måde at forvalte på – og behandle borgene på – ved en udvidelse af borgerrådgiverfunktionen.

### **• RESPEKT og TILLID**

Tillid er grundlaget for et velfungerende lokalsamfund. For os bygges tillid af en gensidig respekt - og forventning om ærlighed, ansvarlighed og god vilje i det vi alle gør.

Vi ønsker en kommune, hvor borgerne har tillid til deres politikere og forvaltning – og hvor denne tillid bliver gengældt.

Den måde vi taler med hinanden på, betyder noget – og derfor skal kommunikationen foregå med omtanke og gensidig respekt.

### **• NÆRHED**

Vi skal arbejde på at løse opgaverne så tæt på borgerne som muligt – og meget gerne i mindre og overskuelige enheder og rammer. Det betyder blandt andet, at vi gerne ser oprettelse af lokalråd rundt i hele kommunen – og at vi ikke er tilhængere af en stor daginstitution eller et stort plejehjem. Til gengæld er vi tilhængere af en naturlig og sammenhængende udvikling over hele kommunen.